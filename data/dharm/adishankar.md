## आदि शंकराचार्य

```
जन्मस्थळ: पूर्णानदीच्या तीरावर असणाऱ्या कालडी / कुडली गाव केरळ
जन्मवर्ष: कमीत कमी आजच्या (जानेवारी २०२४ ) पूर्वी २४०० वर्ष
संन्यास: ८ / ९ व्या वर्षी

कार्य: अद्वैत वेदांत तत्त्वज्ञान, पंचायतन पूजा पद्धती

स्रोत: [सुजीत भोगले आदि शंकराचार्य फेबु]((https://www.facebook.com/share/p/1DM34b4xRe/)) , 
[Jio Talks with Sri Abhinava Shankara Bharati MahaSwami](https://www.youtube.com/watch?v=cjZhdSDXqmQ)

```

**जन्मकथा**

केरळातील पूर्णानदीच्या तीरावर असणाऱ्या कालडी / कुडली गावात आर्याम्बा आणि शिवगुरू या दंपतीच्या पोटी शंकराचा वैशाख शुद्ध पंचमीच्या दिवशी जन्म झाला. शिवगुरू आणि आर्याम्बा यांना विवाहाच्या पश्चात सुमारे एक तप अपत्यप्राप्ती झाली नव्हती. शंकराचे आणि ललिता त्रिपुरसुंदरीचे निस्सीम भक्त असणारे शिवगुरू आणि आर्याम्बा यांनी कठोर तपस्या केली. त्यांना शंकराने स्वप्नात दृष्टांत दिला आणि त्याच्या कृपाप्रसादाने त्यांना अपत्यप्राप्ती झाली म्हणून मुलाचे नाव शंकर ठेवले.

आपल्या धर्माची अशी मान्यता आहे की ज्या ज्या वेळी धर्माला ग्लानी येते, त्या त्या वेळी ईश्वर अवतार धारण करतो आणि धर्माला आलेली ग्लानी दूर करतो. या संदर्भात श्री विष्णूंचे दशावतार सर्वांनाच माहिती आहेत. परंतु आदि शंकराचार्य हा ज्ञानघन शिवाने घेतलेला अवतार आहे, असं मानलं जातं.


**कार्य**

```
१. हिंदू धर्माला आलेली ग्लानी दूर करण्याचे कार्य
२. ग्रंथांची रचना
३. देशाटन - मंदिरे, धर्म, गुरुकुल पुनर्रचना, पुनर्निर्माण
 
```

बुद्ध धम्माच्या उदयानंतर समस्त भारतवर्षात **हिंदू धर्माला आलेली ग्लानी दूर करण्याचे कार्य** आचार्यांनी केले आहे.

वेदांमध्ये यज्ञाचा उल्लेख अत्यंत गौरवपूर्ण तऱ्हेने करण्यात आला आहे. यज्ञाच्या द्वारे तुम्ही ईश्वरी शक्तीला हविर्द्रव्य देऊ शकता, त्या शक्तींच्या कृपाप्रसादाच्या रूपाने तुम्हाला तुमचे मनोवांछित प्राप्त होऊ शकते, हा विचार मांडला गेला. परंतु कालांतराने या संकल्पनेने विकृत स्वरूप धारण केले, यज्ञ हेच प्रत्येक गोष्टीसाठी प्रमाण होऊन बसले. नित्य वेगवेगळ्या प्रकारे, विस्तृत  स्वरुपात यज्ञ करणे हे सामान्य जनांना शक्य होईनासे झाले, इतकेच काय पण धनिक व राजे-महाराजे यांनाही ते शक्य होईना. यज्ञाचे स्तोम माजू लागले, व तात्विक पातळीवर धर्माला ग्लानी यायला लागली होती, आणि लोक धर्म पालनाबद्दल उदासीन व्हायला लागले होते. 

वेगवेगळे संप्रदाय, धार्मिक विचार निर्माण होऊन वेदांनी सांगितलेल्या मार्गापासून भ्रष्ट होऊ लागले होते. 

दुसरीकडे, 
आपल्या **सनातन भारतीय संस्कृतीमध्ये नेहमीच पाच उपासना मार्ग** सांगितले आहेत. पहिला निसर्ग-उपासकांचा होता; वेद प्रकट होण्याची प्रक्रियाच निसर्ग उपासनेमुळे झाली आहे. दुसरा उपासना मार्ग म्हणजे शुद्ध ज्ञानप्राप्ती हा जीवनाचा हेतू बाळगणाऱ्यांचा, त्यांच्यासाठी **शिव** किंवा रुद्र ही उपास्यदेवता होती. तिसरा होता शक्तीच्या उपासकांचा, जे शक्ती किंवा स्त्री तत्वाला प्रधान मानत असत. चौथा मार्ग होता पालनकर्ता विष्णू या स्वरूपामध्ये उपासना करणाऱ्यांचा. आणि पाचवा उपासनामार्ग होता लौकिक जगातील ज्ञानाचं आपल्या जीवनामध्ये गणेश रुपात पालन करणाऱ्यांचा.

